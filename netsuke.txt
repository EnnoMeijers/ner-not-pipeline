
Netsuke - Japanse gordelknoop. Omdat een traditionele Japanse kimono geen zakken had, werd alles aan koorden (himo) gehangen. De koorden werden achter een riem (obi) doorgehaald. Om ervoor te zorgen dat de koorden bleven hangen, werden ze aan de bovenkant met een netsuke (gordelknoop) vastgemaakt. De voorstelling van de netsuke had een diepere betekenis. Meestal droeg de drager er een van zijn geboortejaar, bijvoorbeeld het jaar van de aap. Het materiaal kon van alles zijn. Zo zal een houthakker meestal hout gebruiken, een visser zal een netsuke van visbeen maken. Deze netsuke is van porselein en komt uit de collectie gemeente Vlissingen. 